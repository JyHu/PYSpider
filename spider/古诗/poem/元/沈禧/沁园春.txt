沁园春
沈禧
元
快阁春边，石栏干外，东风晚情。有银潢公子，摩挲石刻，金华仙伯，主掌鸥盟。陶柳青新，潘桃红嫩，早有丰年笑语声。还知道，是街头父老，竞说升平。怪来云表长庚。与一道澄江月共明。但寿烟起处，千山天远，寿杯满处，千尺泉清。仁寿堂中，长生城内，早蹋金鳌背上行。明年准，望紫云楼上，一点台星。


【注释】：