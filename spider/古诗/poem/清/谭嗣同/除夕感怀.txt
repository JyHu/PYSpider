除夕感怀
谭嗣同
清
断送古今惟岁月，昏昏腊酒又迎年。

谁知羲仲寅宾日，已是共工缺陷天。

桐待凤鸣心不死，泽因龙起腹难坚。

寒灰自分终消歇，赖有诗兵斗火田。


【注释】：
原注：旧作除夕诗甚伙，往往风雪羁旅中，拉杂命笔，数十首不能休，已而碎其稿，与马矢车尘同朽矣。今见饶君作，不觉蓬蓬在腹，忆《除夕商州寄仲兄》：“风樯抗手别家园，家有贤兄感原。兄曰嗟予弟行役，不知今夜宿何村。”风景不殊，幽明顿隔，呜矣陈言，所感深焉，亦不自知粗放尔许。