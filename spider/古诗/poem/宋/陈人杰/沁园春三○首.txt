沁园春三○首
陈人杰
宋
把酒西湖，花月三年，不见家山。想荆州座上，消磨岁月，唐风集里，收卷波澜。鹤邑朝帆，鲈乡夕棹，来往菰蒲何处间。应思我，似骑驴杜甫，长在长安。相逢依旧开颜。听玉屑霏霏当暑寒。笑髯生如许，尚夸年少，心忙未了，浪说身闲。尘梦无凭，菟裘堪老，付子声名吾欲还。斜阳外，把平生心事，同倚阑干。





不恨穷途，所恨吾生，不见古人。似道傍郭泰，品题季伟，舟中谢尚，赏认袁宏。又似元之，与苏和仲，汲引孙子晁李秦。今安在，但高风凛凛，坟草青青。江东无我无卿。政自要胸中分渭泾。叹今人荣贵，祗修边幅，斯文寂寞，终欠宗盟。面蹉长江，目迷东野，却笑韩公接後生。知音者，恨黄金难铸，清泪如倾。





草满姑苏，问讯夫差，今安在哉。望虎丘苍莽，愁随月上，蠡湖浩渺，兴逐潮来。自古男儿，可人心事，惆怅要离招不回。离之後，似舞阳几个，成甚人才。西风斜照徘徊。比旧日江南尤可哀。叹茫茫马腹，黄尘如许，纷纷牛背，青眼难开。应物香销，乐天句杳，无限风情成死灰。都休问，向客边解后，祗好拈杯。





春事方浓，寂寞此君，谁相品题。到桃李，鸠边雨急，埋薇瘗药，燕外泥肥。鸟影舒炎，黄埃涨暑，又过绿阴青子时。夫然後，向猷家载酒，诩室题诗。风标如此清奇。叹世俗炎凉真可悲。看眼空凡木，云霄直上，心交古干，霜雪相依。弹压溪山，留连风月，红紫纷纷谁似之。人间世，这澹中风味，儿辈争知。





春为谁来，谁遣之归，挽之不还。纵小桃李，大都寂寞，紫薇红药，未到阑珊。毕竟须归，何妨小驻，容我一尊烟雨间。春无语，只游丝舞蝶，懒上杯盘。故园。风物班班。奈声利羁留身未闲。望归鸿影尽，白云万里，啼鹃声切，落日千山。春却笑人，年来何事，要得一归如许难。君知否，百八盘世路，尽在长安。





此去长安，说似交游，我来自东。向蒹葭极浦，吟篷泊雨，梧桐孤店，醉帻风。青市生涯，白洲活计，都在水乡鱼稻中。邮亭上，俯清流长啸，惊起虬龙。山面面迎逢。便回首旧游云水空。有连天秋草，寒烟借碧，满城霜叶，落照争红。六代蜂窠，七贤蝶梦，勾引客愁如酒浓。人间世，只醉乡堪向，休问穷通。





斗酒津亭，方送月芗，夫君又行。正夕阳枯木，低回征路，寒烟衰草，迤逦离情。京洛风尘，吴兴山水，等是东西南北人。思君处，只梅花解后，心目开明。江湖夜雨青灯。曾说尽百年闲废兴。叹屠龙事业，依然汗漫，歌鱼岁月，政尔峥嵘。但使豫州，堪容玄德，何必区区依景升。需时耳，算不应长是，竖子成名。





抚剑悲歌，纵有杜康，可能解忧。为修名不立，此身易老，古心自许，与世多尤。平子诗中，庾生赋里，满目江山无限愁。关情处，是闻鸡半夜，击楫中流。澹烟衰草连秋。听鸣声声相应酬。叹霸才重耳，泥涂在楚，雄心元德，岁月依刘。梦落莼边，神游菊外，已分他年专一丘。长安道，且身如王粲，时复登楼。





过了梅花，纵有春风，不如早还。正燕泥日暖，草绵别路，莺朝烟澹，柳拂征鞍。黎岭天高，建溪雷吼，归好不知行路难。龟山下，渐青梅初熟，卢橘犹酸。名场老我闲关。分岁晚诛茅湖上山。叹龙舒君去，尚留破砚，鱼轩人老，长把连环。镜影霜侵，衣痕尘暗，赢得狂名传世间。君归日，见家林旧竹，为报平安。





记上层楼，与岳阳楼，酾酒赋诗。望长山远水，荆州形胜，夕阳枯木，六代兴衰。扶起仲谋，唤回玄德，笑杀景升豚犬儿。归来也，对西湖叹息，是梦耶非。诸君傅粉涂脂。问南北战争都不知。恨孤山霜重，梅凋老叶，平堤雨急，柳泣残丝。玉垒胜烟，珠淮飞浪，万里腥风吹鼓鼙。原夫辈，算事今如此，安用毛锥。





尽典春衣，换酒津亭，送君此行。叹清朝有道，何曾逐客，有司议法，忍及书生。归去来兮，噫其甚矣，见说江涛也不平。君之友，岂都无义士，剖胆相明。挑诗行李如冰。正趁得越山桃李春。把从前豪举，著些老气，不应造物，到底无情。雁荡烟霞，凤城风雨，两地相思魂梦清。重来否，算海波未窄，犹可骑鲸。





禁鼓蓬蓬，忙杀公侯，穴城影中。正花前豪士，宿酲未解，松间逋客，清梦才浓。龙尾危机，犀围长物，何必飞书交子公。人间世，只闲之一字，受用无穷。主人窗户玲珑。悟富贵荣华回首空。向竹梧侧畔，聚先秦录，兰荪里许，吟晚唐风。琴外鸿归，棋边鹭静，天把一丘荣此翁。孙刘辈，枉百年争战，一昧雌雄。





懒学冯君，弹铗歌鱼，如今五年。为西湖西子，费人料理，东林东老，特地留连。坐注虫鱼，行吟雌霓，竟负逍遥第一篇。过从少，但赤髭白足，时复谈禅。倚门白水平田。看数点青山无尽天。叹春风心事，已成待兔，夕阳时节，又听啼鹃。如此凄凉，若为排遣，不是诗边即酒边。中宵梦，有逋梅吹雪，坡柳摇烟。





落日都门，买得扁舟，乘兴而东。正苕川半夜，月寒似水，苹洲一路，秋老多风。携妓溪山，寻春岁月，往事黄粱昨梦中。高楼上，问何人怀古，湖海元龙。诸君解后相逢。更休问奚奴金错空。向琐窗看镜，鬓无霜白，玉挥酒，脸有潮红。莼美鲈肥，橙香蟹壮，风味不如归兴浓。明朝去，有西门一水，直与天通。





南北战争，惟有西湖，长如太平。看高楼倚郭，云边矗栋，小亭连苑，波上飞甍。太守风流，游人欢畅，气象迩来都斩新。秋千外，剩钗骈玉燕，酒列金鲸。人生。乐事良辰。况莺燕声中长是晴。正风嘶宝马，软红不动，烟分彩，澄碧无声。倚柳分题，藉花传令，满眼繁华无限情。谁知道，有种梅处士，贫里看春。





日薄风狞，万里空江，隐隐有声。旋千旗万棹，一时东指，青山断处，白浪成层。渐近渐高，可惊可喜，作雪峰楼外横。教人讶，是鲸掀鳌，蛟斗龙争。属镂忠恨腾腾。要句践城台都荡平。奈岸身不动，潮头自落，又如飞剑，斫倒鼍城。若到夜深，更和月看，组练分明十万兵。尤奇特，有稼轩一曲，真野狐精。





如此男儿，可是疏狂，才大兴浓。看曹瞒事业，雀台夜月，建封气概，燕子春风。叱咤生雷，肝肠似石，才到尊前都不同。人间世，只婵娟一剑，磨尽英雄。半生书剑无功。漫赢得闲情如二公。向紫云歌畔，玉最满，红桃笑里，金错长空。驼陌三年，牛腰几束，半在兰香巾笥中。君知否，是扬州景物，消得司封。





塞外江山，如此萧条，可堪别离。纵虹桥烟浪，要君怀古，凤城风雨，奈我相思。玉茧挥诗，金鲸泻酒，件件清狂分付谁。长安市，有几多心事，岁老相期。春风渐到梅枝。算我辈荣枯应似之。莫提携剑铗，悲歌一曲，摩挲髀肉，清泪双垂。话到辛酸，居然慷慨，跃马岁年心自知。君行矣，有广平东阁，堪著男儿。





诗不穷人，人道得诗，胜如得官。有山川草木，纵横纸上，虫鱼鸟兽，飞动毫端。水到渠成，风来帆速，廿四中书考不难。惟诗也，是乾坤清气，造物须悭。金张许史浑闲。未必有功名久後看。算南朝将相，到今几姓，西湖名胜，只说孤山。象笏堆床，蝉冠满座，无此新诗传世间。杜陵老，向年时也自，井冻衣寒。





世路如秋，万里萧条，君何所之。想鲈乡烟水，尚堪垂钓，虎丘泉石，尽可题诗。橙弄霜黄，芦飘雪白，何处西风无酒旗。经行地，有会心之事，好吐胸奇。一邱封了要离。问世上男儿今有谁。但一尊相属，居然感慨，扁舟独往，可是崎。齐邸歌鱼，扬州跨鹤，风味浅深君自知。匆匆去，算梅边春动，又是归期。





谁使神州，百年陆沉，青毡未还？
怅晨星残月，北州豪杰；西风斜日，东帝江山。
刘表坐谈，深源轻进，机会失之弹指间。
伤心事，是年年冰合，在在风寒。

说和说战都难，算未必江沱堪宴安。
叹封侯心在，鲸失水；平戎策就，虎豹当关。
渠自无谋，事犹可做，更剔残灯抽剑看。
麒麟阁，岂中兴人物，不画儒冠？





太岁茫茫，犹有归时，我胡不归。为桂枝关约，十年阙下，梅花梦想，半夜天涯。婪尾三杯，胶牙一标，节物依然心事非。长安市，只喧喧箫鼓，催老男儿。篝灯自理征衣。正历乱愁肠千万丝。想椒盘寂寞，空传旧颂，桃符冷落，谁撰新诗。世事乾忙，人生寡遂，何限春风抛路歧。身安处，且开眉一笑，何以家为。





万法皆空，空即是空，佛安在哉。有云名妙净，可遮热恼，海名圆觉，堪洗尘埃。翠竹真如，黄花般若，心上种来心上开。教参熟，是菩提无树，明镜非台。偷闲来此徘徊。把人世黄粱都唤回。算五陵豪客，百年荣贵，何如衲子，一钵生涯。俯仰溪山，婆娑松桧，两腋清风茶一杯。拿舟去，更扫尘东壁，聊记曾来。





为问杜鹃，抵死催归，汝胡不归？
似辽东白鹤，尚寻华表；海中玄鸟，犹记乌衣。
吴蜀非遥，羽毛自好，合趁东风飞向西。
何为者，却身羁荒树，血洒芳枝？

兴亡常事休悲，算人世荣华都几时？
看锦江好在，卧龙已矣；玉山无羔，跃马何之？
不解自宽，徒然相劝，我辈行藏君岂知？
闽山路，待封侯事了，归去非迟。





未省吾生，石室云林，金门玉堂。但吕公来说，风神清怪，甘公来说，寿禄高强。果若人言，自应年少，曳紫鸣珂游帝乡。何为者，更风尘牢落，歧路回皇。替人缝嫁衣裳。奈未遇良媒空自伤。岂平生犹欠，阴功活蚁，从前未卜，吉地眠羊。岁晏何如，时来便做，但恐鬓毛容易霜。今休问，且揆予初度，满引金觞。





我梦登天，尽把不平，问之化工。似桂花开日，秋高露冷，梅花开日，岁老霜浓。如此清标，依然香性，长在凄凉索寞中。何为者，祗纷纷桃李，占断春风。一时列鼎分封。岂猿臂将军无寸功。想世间成败，不关工拙，男儿济否，只声遭逢。天曰果然，事皆偶尔，凿井得铜奴得翁。君归去，但力行好事，休问穷通。





我自无忧，何用攒眉，今忧古忧。叹风寒楚蜀，百年受病，江分南北，千载归尤。洛下铜驼，昭陵石马，物不自愁人替愁。兴亡事，向西风把剑，清泪双流。边头。依旧防秋。问诸将君恩酬未酬。怅书生浪说，皇王帝霸，功名已属，韩岳张刘。不许请缨，犹堪草檄，谁肯种瓜归故邱。江中蜃，识平生许事，吐气成楼。





五彩云中，群玉峰头，是吾故乡。为瑶池侍宴，偶违酒令，玉皇降敕，谪作诗狂。桧柏风姿，山林气象，未到中年先老苍。西湖路，尽留连光景，傲睨冰霜。东窗。翦烛焚香。剩满引梅花进寿觞。梦群仙相庆，烹炮麟凤，十洲同往，骖翳鸾凰。约向人间，尽偿吟债，依旧乘风来帝旁。如今未，且百年管领，橘绿橙黄。





易得仲宣，难得世间，有刘景升。叹男儿未到，鸣珂谒帝，此身那免，弹铗依人。橘自盈洲，莸难共器，一榻相看如越秦。元龙者，独门前有客，胸次无尘。君今重莅诗盟。载弄玉飞琼车後行。过鸱夷西子，曾游处所，水云应喜，重见娉婷。张禹堂深，马融帐暖，吟罢不妨丝竹声。松江上，约扁舟棹雪，同看梅春。





云锦亭西，记与诗人，拍浮酒船。看洛川妃子，锦衾照水，汉皋游女，玉佩摇烟。秋老芳心，波空艳质，惟见寒霜凋碧圆。争知道，有西湖五月，长在尊前。素纨红障相鲜。更澹静一枝真叶仙。向风轩摇动，但无香耳，蓼丛掩映，自是天然。猊背生烟，蜡心吐月，赢得吴娃歌采莲。陈公子，似日休锺爱，兴满吟边。







以上陈人杰作品《沁园春》共30首      


【注释】：