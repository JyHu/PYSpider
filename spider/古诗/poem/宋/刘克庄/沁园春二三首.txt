沁园春二三首
刘克庄
宋
安得奇材，颈系单于，首提子璋。便做些功业，胜穷措大，聚萤武子，吞凤君章。笑杀竖儒，错翻故纸，屈马何曾有艳香。榆塞外，恰枣红时候，想羽书忙。腰钱骑鹤维扬。分表事谁能预测量。叹防身一剑，壮图落，建侯万里，老境相将。读枕函书，宝家藏笏，免使他人笑弗堂。吾衰矣，虽尚存右臂，不解擎苍。





剥啄谁欤，户外一宾，布衣麻鞋。有舌端雄辨，机锋破的，袖中行卷，锦绣成堆。阍启上宾，侬观诸老，个主人公喜挽推。怎奈向，今十分衰飒，非昔形骸。阍言宾怒如雷。因底事朱门晏未开。假使汝主公，做他将相，懒迎揖客，紧闭翘材。病叟惭惶，尊官宁耐，待铁拐先生旋出来。宾性急，怀生毛名纸，兴尽而回。





惭愧清朝，罢贡包茅，住发牙璋。便羊裘归去，难留严子，牛衣病卧，肯泣王章。畴昔忧天，如今怀土，田舍鸡肥社酒香。甘雨足，且免扶锄苦，免踏车忙。先生少拟荀扬。晚自觉才衰可斗量。甚都无白凤，飞来玄草，亦无紫气，下烛干将。待得新亭，倒持手版，何似抽还政事堂。荣与辱，算到头由我，不属苍苍。





畴昔遭逢，薰殿之琴，清庙之璋。谢锦袍打扮，佯狂太白，黄冠结裹，老大知章。种杏仙人，看桃君子，得似篱边嗅晚香。从人笑，笑安车迎晚，只履归忙。後身定作班扬。彼撼树蚍蜉不自量。偶有时戏笔，官奴藏去，有时醉坠，宗武扶将。永别鸾，已盟猿鹤，肯学周出草堂。从人笑，我韩公齿豁，张镐眉苍。





帝赐玄圭，臣妾潘衡，奴隶侯璋。因封还除目，见鬼质，窜涂贽卷，取怨奇章。肯比寒儒，自夸秘宝，十袭庭寸许香。下岩石，要朝朝磨试，不论闲忙。何须狗监揄扬。这衡尺曾经圣手量。纵埋之地下，居然光怪，栖之梁上，亦恐偷将。蓬户无人，花村有犬，添几重茅覆野堂。交游少，约文房四友，泛浩摩苍。





何处相逢，登宝钗楼，访铜雀台。唤厨人斫就，东溟鲸脍，圉人呈罢，西极龙媒。天下英雄，使君与操，馀子谁堪共酒杯。车千两，载燕南赵北，剑客奇才。饮酣画鼓如雷。谁信被晨鸡轻唤回。叹年光过尽，功名未立，书生老去，机会方来。使李将军，遇高皇帝，万户侯何足道哉。披衣起，但凄凉感旧，慷慨生哀。





华发萧萧，归碧鸡坊，出金马门。把一枝色笔，掷还郭璞，些儿残锦，回乞天孙。永免朝参，更无宣锁，送老三家水竹村。休休也，任巫阳来下，未易招魂。茅檐安得庖阍。倩便了沽来酒满樽。叹角巾东路，吾寻初服，上书北阙，子漫危言。漏院霜靴，火城雪辔，得似先生败絮温。安危事，付布衣融泰，鼎足膺蕃。





吉梦维何，男子之祥，载弄之璋。嗟我辰安在，斯文後死，力侔元气，手抉天章。学稼田荒，炼丹灶壤，稽首南华一瓣香。休休也，免王良友笑，屑往来忙。浮名斗挹箕扬。世岂有明珠百斛量。叹种来瑶草，年深未熟，挑成锦字，道远难将。迁转不行，形容尽变，盍改称呼号瞎堂。遗弓远，怆帝乡云白，禹会山苍。





老子衰颓，晚与亲朋，约法三章。有谈除目者，勒回车马，谈时事者，麾出门墙。已挂衣冠，怕言轩冕，犯令先当举罚觞。书尺里，但平安二字，多少深长。溪翁苦未相忘。我今有双鱼烦寄将。道荒芜羞对，宫中莲烛，昏花难映，阁上藜光。闻庙瑟音，识关雎乱，诗学专门尽不妨。百年後，尚庶几申白，不数韦康。





历事三朝，觐而执圭，祭而裸璋。更宫莲引入，视淮南草，御屏录了，露会稽章。贪膜外荣，遗身後臭，晔也平生漫传香。颜发改，独丹基无恙，事在休忙。曹丘生莫游扬。这瞎汉还曾自配量。已化为胡蝶，穿花栩栩，懒陪鹭，佩玉锵锵。机蹉面前，钟闻饭後，我上堂时众下堂。从前错，欲区区手援，天下黔苍。





辽鹤重来，不见繁华，只见凋残。甚都无人咏，何郎诗句，也无人报，书记平安。闾里俱非，江山略是，纵有高楼莫倚栏。沈吟处，但萤飞草际，雁起芦间。不辞露宿风餐。怕万里归来双鬓斑。算这边赢得，黑貂裘敞，那边输了，翡翠衾寒。檄草流传，吟笺倚阁，开到琼花亦懒看。君记取，向中州差乐，塞地无欢。





莫羡渠侬，白玉成楼，黄金筑台。也不消颠怪，骑被发，谁能委曲，令鸠为媒。鬓有二毛，袖闲双手，只了持螯与把杯。公过矣，赏陈登豪气，杜牧粗才。便烦问讯张雷。甚斗宿无光剑不回。想阁中鸣佩，时携客去，壁间悬榻，近有谁来。撤我虎皮，让君牛耳，谁道两贤相厄哉。中年後，向歌阑易感，乐极生哀。





莫信人言，虺不如熊，瓦不如璋。为孟坚补史，班昭才学，中郎传业，蔡琰词章。尽洗铅华，亦无璎珞，犹带檀国里香。笑贫女，尚寒机轧轧，催嫁衣忙。好逑不数潘杨。占梦者曾言大秤量。待银河浪静，金针穿了，蓝桥路近，玉杵携将。倩似凝之，媲如道韫，帘卷燕飞王谢堂。恁时节，看孙皆朱紫，翁未皤苍。





少工艺文，朱丝练弦，黄流在璋。值虞廷戛击，箫韶之乐，周王寿考，追琢其章。汾水雁飞，鼎湖龙远，魂返今无异域香。浮生短，更两轮屋角，来去荒忙。人言八十鹰扬。笑千岁如何尺捶量。但负图龟马，藏之为宝，舐丹鸡犬，去不能将。友鲁申公，师浮丘伯，尚可教书村学堂。投老泪，瞻越山紫翠，陵树青苍。





岁暮天寒，一剑飘然，幅巾布裘。尽缘云鸟道，跻攀绝顶，拍天鲸浸，笑傲中流。畴昔奇君，紫髯铁面，生子当如孙仲谋。争知道，向中年犹未，建节封侯。南来万里何求。因感慨桥公成远游。叹名姬骏马，都成昨梦，只鸡斗酒，谁吊新丘。天地无情，功名有命，千古英雄只麽休。平生客，独羊昙一个，洒泪西州。





天造梅花，有许孤高，有许芬芳。似湘娥凝望，敛君山黛，明妃远嫁，作汉宫妆。冷艳谁知，素标难亵，又似夷齐饿首阳。幽雅意，纵写之缣楮，未得毫芒。曾经诸老平章。只一个孤山说影香。便诏书存问，漫招处士，节旄落尽，早屈中郎。日暮天寒，山空月堕，茅舍清於白玉堂。宁淡杀，不敢凭羌笛，告诉凄凉。





我梦见君，戴飞霞冠，著宫锦袍。与牧之高会，齐山诗酒，谪仙同载，采石风涛。万卷星罗，千篇电扫，肯学穷儿事楚骚。掀髯啸，有鱼龙鼓舞，狐兔悲嗥。英雄埋没蓬蒿。谁摸索当年刘与曹。叹事机易失，功名难偶，诛茅西崦，种秫东皋。栅有鸡豚，庭无羔雁，道是先生索价高。人间窄，待相期海上，共摘蟠桃。





我羡君归，一路秋风，芙蓉木犀。想慈颜望久，灵乌乍噪，新眉画就，郎马频嘶。忙脱征衫，快呼斗酒，细为家人说建溪。争知道，这中年怀抱，最怕分携。丈夫南北东西。应笑杀离筵粉泪啼。怅佳人来未，碧云冉冉，王孙去後，芳草萋萋。明日相思，山重水复，古道人稀茅店鸡。元龙老，有高楼百尺，谁共登梯。





昔卧龙公，北走曹瞒，西克刘璋。看沙头八阵，百神呵护，渭滨一表，三代文章。绝笑渠侬，平生奸伪，死未忘情履与香。筹笔处，遣子丹引去，仲达奔忙。纷纷跋扈飞扬。这老子高深未易量。但纶巾指授，关河震动，灵旗征讨，夷汉宾将。到得市朝，变为陵谷，千载尝丞相堂。锦城外，有啭鹂音好，古柏皮苍。





驯於蹇驴，清於赐驹，我行尔从。幸柴车堪驾，何惭韩众，药苗可采，长伴庞公。野涧泉甘，阳坡草暖，有柏叶松枝充短供。修梦想，去游灵囿沼，入望夷宫。与夸夺子争雄。生与死未知谁手中。况嗾獒者众，放人少，大将触网，小亦伤弓。风月和柔，山林深密，折角何如且养茸。二虫喜，各衔花拜跪，来寿樗翁。





一卷阴符，二石硬弓，百斤宝刀。更玉花骢喷，鸣鞭电抹，乌丝阑展，醉墨龙跳。牛角书生，虬髯豪客，谈笑皆堪折简招。依稀记，曾请缨系粤，草檄征辽。当年目视云霄。谁信道凄凉今折腰。怅燕然未勒，南归草草，长安不见，北望迢迢。老去胸中，有些磊块，歌罢犹须著酒浇。休休也，但帽边鬓改，镜里颜凋。





余少之时，赋如仲宣，檄如孔璋。也曾观万舞，铺陈商颂，曾闻九奏，制作尧章。抖擞空囊，存留谏笏，犹带虚皇案畔香。今归矣，省听鸡骑马，趁早朝忙。榻前密启明扬。宰物者方持玉尺量。元未尝弃汝，自云耄及，无宁寿我，或者天将。富有图书，贫无钗泽，不似安昌列後堂。新腔好，任伊川看见，非亵穹苍。





载籍以来，於宇宙间，有功者谁。自唐尧咨禹，水行由地，宗周微管，夏变为夷。谢傅棋边，莱公骰畔，淝水澶渊送捷旗。天不偶，生堂堂国老，真太平基。雅怀厌倦台司。新天子殷勤留帝师。向朝堂衮绣，万羊非泰，湖山绦褐，两鹤相随。寿过溪，德如淇澳，进了丹书作抑诗。蒯缑客，愿年年岁岁，来献新词。







以上刘克庄作品《沁园春》共23首      

免费
【注释】：