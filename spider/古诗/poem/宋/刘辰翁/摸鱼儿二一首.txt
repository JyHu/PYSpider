摸鱼儿二一首
刘辰翁
宋
待借留、几曾留得，来鸿空怨秋老。至今父老依依恨，犹说李将军好。东门草。早不为东风，遮却长安道。馀民如槁。愿金印重来，洪都开府，定复几时到。秋江鹭，尤记当年潦倒。沧洲无复华皓。朝饥堕泪荒田雨，洗忆窝蜂败扫。天能报。看凤烛亭亭，玉树宽人抱。风霜善保。但逢驿寄书，无书寄语，要说趋朝早。





待欲□、家山未得，方知名不如酒。丹砂便做金句漏，难遣鬓青似柳。试搔首。记移竹南塘，又是三年後。情怀非旧。叹少日相如，垆边老去，能赋上林否。种兰处，赢得青青种韭。渊明中路相候。何须更待三三径，也自长拖衫袖。青袍皱。便持当金貂，赊取邻家有。小儿拍手。笑昨醉如泥，盟言止酒，何事醒来又。





道醉乡、无边无岸，一尊到彼殊径。是间转海人知处，尺地不教渠剩。尊亦瘿。问一斗消酲，一石犹难信。临风小等。记我友醒狂，相从有意，中路恨羌永。梅花晚，早已雪堆余鬓。此花宁复风韵。空寒独倚天为主，天又几时曾定。今为晋。看秦女山中，绿发垂垂顶。百年一瞬。叹高卧北窗，闲过五十，无说答形影。





对尊前、簪花骑竹，老胡起起能舞。春风浩荡天涯去，惟有薰吟自语。槐正午。看万户蜂脾，帘幕双双乳。娇儿呆女。漫学得琵琶，依稀马上，总是主恩处。凌烟像，空倚临风玉树。升沈事遽如许。刘郎贯是瑶池客，又醉碧桃三度。花下数。记三度三千，结子多红雨。年年五五。共准拟阶庭，钗符献酒，袅袅缀双虎。





更比他、东风前度，依然一榻如许。深深旧是谁家府，落日画梁燕语。帘半雨。记湖海平生，相遇忘宾主。阑珊春暮。看城郭参差，长空澹澹，沙鸟自来去。江山好，立马白云飞处。秦川终是吾土。登临笑傲西山笏，烟树高高杜宇。君且住。况双井泉甘，汲遍茶堪煮。歌残金缕。恰黄鹤飞来，月明三弄，仍是岳阳吕。





记歌头、辛壬癸甲，乌乌能知谁晓。梅花不待元宵好，雪月交光独照。愁未老。更老似渠□，冷面迎相笑。君词定峭。但减十年前，偎桃傍李，肯独为梅好。山中好。可但一枝春早。道边无限花草。米嘉荣共何戡在，还忆永新娇小。明年了。又唤起流莺，又自愁鹃叫。东皇太昊。更不是琼花，香无半点，一笑使人倒。





记玄都、看花君子，一生恨奈何许。青云紫陌悠悠者，几个玉人成土。今在否。但四海九州，屈指从头疏。吾年空负。看射虎南山，遭逢醉尉，何须饮田父。神清梦，也是堂堂欧府。此中无破头虑。种槐不隔鞭蛆恶，更祝二郎儿做。苍苍古。漫年又一年，老却南公楚。池塘春暮。笑步步鸣蛙，看成两部，正似未忘鼓。





渐无多、诗朋酒伴，东林复几人许。旧时船子西湖柳，词与东风尘土。重记否。那月月下旬，且避何人疏。当朝自负。甚堕髻愁眉，滕短後，一往似伧父。当年事，伤心说庾开府。人生无百年虑。虎头燕颔人间肉，不是蜜翁翁做。今又古。是楚对凡亡，为是凡亡楚。朝朝暮暮。听画角楼头，呜咽未断，重数五更鼓。





懒能看、海桑世界，风花过眼如传。月明昨夜庭流水，天色朝来都变。尘石烂。铢衣坏，和衣减尽谁能怨。秦亡楚倦。但翦烛西窗，秋声入竹，点点已如霰。当年事，本是泗亭沛县。却教绵成殿。暮年八阵那曾用，付与江流石转。前楚辩。今哨遍，是乌乌者灯前劝。乾坤较健。叹君已归休，吾方俯仰，种种未曾见。





渺斜阳、村烟酒市，独教王谢如此。渔翁梦入江头絮，寂寂平安西子。东风起。东风起。种桃千树皆流水。桥边万里。甚老子情锺，明朝後日，又洒送春泪。春过雨，历历远山如洗。暮云堪共谁倚。诸贤洛下风流散，轻薄纷纷馀几。聊尔尔。问世事。何如自嗅残花蕊。金铜剑履。但陌上相逢，摩挲一笑，铸此几时矣。





三百年、人间天上，遽如许、遽如许。落花寒食东风雨，漠漠长陵土。魂归否。怕些不分明，又堕人笺疏。且无相负。记昔与诸贤，共谈洛下，曾识老人父。牛衣泪，冷落闻鸡东府。风尘曾独深虑。子规声断长门晓，春梦不堪重做。千万古。但目极心伤，宛转虞兮楚。江东日暮。想野草荒田，而今何处，不待雍门鼓。





是他家、绛唇翠袖，可容卿有功否。相思不到胭脂井，只隔东林烟柳。春去又。漫一夜东风，吹得花成旧。无人举酒。但照影堤流，图他红泪，飘洒到襟袖。人间事，大半归谋诸妇。不如意十八九。敲门夜半窥园李，赤脚玉川惊走。何处有。更炙烛风流，看到人归後。休休回首。笑旧日园林，巢蜀锦，处处可携手。





是耶非、吾年如此，更痴更悔今昨。狂吟近日疏于酒，转似秋山瘦削。浑未觉。恁儿子门生，前度登高弱。情怀又恶。叹亲友中年，不堪离别，况复久零落。长生乐。有分神仙难学。人生聊复行乐。百年半梦随流水，半在南枝北萼。妾命薄。但寂寞黄昏，时听城楼角。愁无可著。且取醉尊前，明朝休问，昨日已忘却。





是疑他、春来倏忽，是疑岁别人去。古今守岁言无说，长是酒阑情绪。堪恨处。曾亲见都人，户户银花树。星河未曙。听朝马笼街，火城簇仗，御笔已题露。人间事，空忆桃符旧句。三茅钟自朝暮。严城夜禁故如鬼，况敢凭陵大呼。冬冬鼓。但画角声残，已是新人故。休思前度。叹五十加三，明朝领取，闲看五星聚。





想幼安、辽东归後，自羞年少龙首。长安市上垆边卧，枉却快行家走。空两袖。染醉墨淋漓，把似天香透。功名邂逅。便六一词高，君谟字伟，但见说行昼。人间事，苦似成丹无候。神清苔字如镂。明年六十闻歌後，颇记薄醺醺否。儿拍手。笑马上葛疆，也作家山友。烦伊起寿。更待复一中，毋多酌我，疏影共三嗅。





醒复醒、行吟泽畔，焉能忍此终古。招魂过海枫林暝，招得魂归无处。朝又暮。但依旧，禁街人静冬冬鼓。画船沈雨。听乃渔歌，兴亡事远，咽咽未能句。君且住。能歌吾不如汝。悠悠鼓而去。沧洲揽结芳成艾，唤作张三李五。羌自苦。更闲却，玉堂端帖多多许。无人自语。把画扇鸾边，香罗雪底，题作午年午。





也何须、晴如那日，欣然且过江去。玄都纵有看花便，耿耿自羞前度。堪恨处。人道是，漫山先落坡翁句。东风绮语。但适意当前，来寻须赋，此土亦吾圃。海山石，犹记芙蓉城主。弹过飞种成土。是间便作仙客杏，谁与一栽千树。朝又暮。怅二十五年，临路花如故。人生自苦。只唤渡观桃，侵寻至此，世事奈何许。





又非他、今年晴少，海棠也恁空过。清羸欲与花同梦，不似蝶深深卧。春怜我。我又自、怜伊不见侬赓和。已无可奈。但愁满清漳，君归何处，无泪与君堕。春去也，尚欲留春可可。问公一醉能颇。锺情剩有词千首，待写大招招些。休阿那。阿那看、荒荒得似江南麽。老夫婆娑。问篱下闲花，残红有在，容我更簪朵。





怎知他、春归何处，相逢且尽尊酒。少年袅袅天涯恨，长结西湖烟柳。休回首。但细雨断桥，憔悴人归後。东风似旧。问前度桃花，刘郎能记，花复认郎否。君且住，草草留君翦韭。前宵更恁时候。深杯欲共歌声滑，翻湿春衫半袖。空眉皱。看白发尊前，已似人人有。临分把手。叹一笑论文，清狂顾曲，此会几时又。





正何须、阳关肠断，吴姬苦劝人酒。中年怀抱萦萦处，看取伴烟和柳。柳摇首。笑飞到家山，已是酴後。留连话旧。问溪上儿童，颇曾见我，有此故人否。相逢地，还忆今宵三韭。青山知了迎候。东风自送归帆去，吹得乱红沾袖。暮云皱。听杜宇高高，啼向无何有。江花垂手。任春色重来，江花更好，难可少年又。





醉与君、狂歌又笑，不知当日何调。孤山梅下吟魂冷，说甚那时苏小。沧波眇。奈此岛，累累竟是谁家表。归欤白鸟。看四圣飘香，朱门金榜，化作竺飞峤。衰也久，旧游梦翠禽绕。兮轧、皎兮窈。相思一夜窗前白，谁识余怀渺渺。残年了。听画角，悲凉又是霜天晓。馀音杳缈。叹五十之年，我加八九，君隔几科诏。







以上刘辰翁作品《摸鱼儿》共21首      


【注释】：