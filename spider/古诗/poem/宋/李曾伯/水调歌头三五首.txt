水调歌头三五首
李曾伯
宋
壁垒壮西塞，形势古州来。九重庙算经远，边隙肯轻开。整顿金城千仞，遮护风寒数处，蛇豕敢当哉。惆怅倚长剑，扫未尽烟埃。骑连营，桥列栅，木成排。老酋鱼釜视我，孰与障吾淮。横槊冲围四出，北府牢之何勇，新进喜多才。老子何归矣，击壤乐春台。





薄酒长亭别，饱饭故园归。两年婉婉席上，甘苦每同之。骥群中独步，糜鹿兴前不瞬，孰可与争驰。力挽不能寸，健翮遽斜飞。经营事，艰难状，老天知。区区塞马得失，一笑付观棋。用则风云万里，不用烟霞一壑，两鬓未应丝。回首乌樯外，鸥鸟自忘机。





缔好恨不早，觌面雅相志。璇星楼上，一见天产此英奇。功在淮梁砥柱，政蔼汉扶襦裤，仅借寇恂期。懊恼剑花冷，手欲鲸鲵。濡须坞，咽喉地，腹心谁。公其揽辔凭轼，勋业笑谈为。贯索旄头息焰，斗极泰阶动色，归佐太平基。客有问仆者，只说在渔矶。





洞庭千古月，湘水一天秋。凉宵将傍三五，玩事若为酬。人立梧桐影下，身在桂花香里，疑是玉为州。宇宙大圆镜，沆瀣际空浮。傍谯城，瞻岳麓，有巍楼。不妨举酒，相与一笑作遨头。人已星星华发，月只团团素魄，几对老蟾羞。回首海天阔，心与水东流。





风卷江湖浪，举足是羊肠。峡山知在何处，榛莽更凄凉。不为渊明五斗，直为班超万里，雅志未能忘。耿耿富襟抱，行计有诗囊。溯吴头，逾楚尾，界瞿塘。从他昵昵燕语，留不住征樯。芳草天涯弥望，着我飞凫来去，在在可徜徉。持此见刘表，抵掌与谈王。





敢问辽天月，历几亿春秋。老娥盍相刮目，无一语相酬。似讶经年间阔，类笑衰翁潦倒，岁岁客他州。清照五湖阔，倦影一萍浮。任渠侬，琴当户，酒当楼。人生适意，封君何似橘千头。月正圆时固好，人欲闲时须早，毋作陇西羞。多谢锦囊句，椽笔富清流。





鸿雁未应到，可怪此番风。木犀天气，何事爽逼夹衣重。长记呼韩塞下，每向飞廉声里，占见马蹄东。今日闭门睡，都不管山翁。李北平，班定远，魏云中。纷纷成败，任取勋业纪南宫。幸得明朝无雨，定是中宵有月，莫放酒尊空。起舞弄庭叶，清影伴岩松。





幻出广寒境，罗袜净无尘。素娥风格分明，玉骨水为神。手揽清光盈掬，眼看山河一色，阅尽古今人。对影且长啸，一酌瓮头春。千万顷，琉璃色，楚天清。庾楼袁舫何事，汩汩主和宾。但见老蟾无恙，不管镜圆钩阙，寒暑任相更。此夕幸无雨，何惜放颜醺。





佳月四时有，举世重中秋。金明水秀竞爽，互古景难酬。爝火繁星退敛，桂海冰天洞照，清影遍神州。万象自妍丑，一鉴碧虚浮。昔苏张，夸玉界，赋琼楼。素娥阅人多矣，不怕雪添头。只恐参横斗转，还又酒阑歌散，醉态醒堪羞。安得真仙术，兔魄驻西流。





今岁渝州热，过似岭南州。火流石铄如傲，尤更炽於秋。竟日襟常沾汗，中夕无停手，几至欲蕉头。世岂乏凉境，老向此山囚。赖苍灵，怜赤子，起龙秋。刹那顷耳，天瓢倾下足西畴。荡涤两间炎酷，苏醒一番枯槁，民瘼庶其廖。清入诗脾里，一笑解吾忧。





久欲乘槎去，间阔几仙尘。乾坤炯炯不夜，造化抑何神。谁道二分无赖，到处一轮都满，天未始私人。今夕果何夕，非夏亦非春。风露下，明作哲，圣之清。纷纷浮世代谢，燕客与鸿宾。欢恨离愁尽扫，谢赋鲍诗高束，一枕听严更。尔自屋梁落，吾已醉醺醺。





君莫厌行役，易尔此非难。人情无已，久阴忧潦霁忧乾。借得庭轩一榻，忘却征涂炎暑，小驻瀹龙团。世路任渠险，襟抱五湖宽。叹平生，环辙迹，已苍颜。梅花雪片万里，奚又絷南冠。应是江山好处，犹待推排老眼，天未许休官。莫忆故园竹，日日报平安。





可爱十分月，都无一点云。清光是处皆有，浑不许人分。独是大江深处，一片水晶世界，仿佛有微痕。坐到夜深际，万籁寂无闻。与诸君，同一笑，举芳樽。素娥自有佳约，何必命红裙。顷刻参横斗转，归去华胥一觉，玩事任纷纷。我袖有玉斧，当为整乾坤。





老子世北客，家本住吴头。登临聊复尔耳，佳节懒为酬。刚被西风断送，又为黄花牵帅，草创作斯游。目力眇无际，更上一层楼。对长江，流不尽，古今愁。凭兰正拟一笑，襟袍怯於秋。高处令人心悸，放旷舒怀何暇，好趁醒时休。留取江湖量，归去醉中州。





两岁是六帙，万里客他州。一眉新月西挂，又报桂花秋。想见吴中稚子，已办秫田数顷，更种橘千头。堪笑新亭酒，空效楚人囚。饭甘粗，衣任恶，卧从湫。世缘道眼看破，闻早问先畴。这服清凉散子，多在病坊弗悟，美甚时瘳。膏秣归盘去，无乐亦无忧。





碾就一轮玉，扫尽四边尘。白乎不涅不磷，千古此丰神。领略常娥体态，寂寞谪仙材调，四海岂无人。安得金丹诀，长驻玉颜春。镜圆明，冰样洁，水来清。良宵难值如许，何惜且留宾。拟唤桓伊三弄，影转画檐西畔，钟鼓趣残更。肺腑尽霜雪，麴不能醺。





千一载英杰，百二国山河。提封几半宇宙，万里仗天戈。十乘晋军旗鼓，三岁秦关扃锁，地利属人和。位次功第一，未数侯何。建青油，持柴荷，听黄麻。乾坤整顿都了，玉殿侍羲娥。且醉东湖花柳，却泛西湖舟楫，留不住岷峨。谁为语儒馆，浓墨被诗歌。





乔木老盘谷，仙李盛峨岷。参横井转，月边犹赖有长庚。传得丹溪正派，更是平庵宅相，夷路早蜚英。十载星沙幕，一片玉壶冰。题舆了，千万里，尽云津。渚宫小驻，不妨谈笑对秋城。西去凭熊驾驷，东下握兰持橐，衮衮看峥嵘。愿借鹫峰桂，岁以寿金觥。





三蜀最佳处，昌是海棠州。清香燕寝闲暇，人与地风流。十万人家寿域，六七十翁儿状，眉寿祝公侯。谁为语廊庙，且许寇恂留。过书云，才几日，纪千秋。祖孙卮酒相贺，庆事袭箕裘。自有诗书万卷，安用田园千顷，松菊足优游。持以寿公者，梅萼伴清修。





万里长淮北，青是汉时山。几年壁垒相望，高枕度春闲。不道草庐豪杰，手袖伊吾长剑，驰志在楼兰。锺鼓令秋肃，毡胆冰寒。诗书帅，金横带，玉为鞍。天生如结数辈，虏岂易江南。京索成皋此际，东郭韩庐俱困，故老正争看。琳檄未能草，冯铗直空弹。





万里净无翳，一镜独当天。老蟾痴兔顽甚，阅世几何年。任尔炎凉千变，不改山河一色，爽气逼人寒。何必乘槎去，直到斗牛间。叹常娥，元不嫁，只孤眠。古今遗恨，不能长似此宵圆。我有竹溪茅舍，办取金风玉露，一笑四并全。细和坡仙句，低唱教婵娟。





问讯中秋月，瞥见一眉弯。婆娑桂影，今年又向桂林看。蓬天桑弧初度，罗带玉簪旧识，俯仰十年间。记得老坡语，颓景薄西山。碧虚人，应笑我，已苍颜。岁寒耿耿，不改惟有寸心丹。目断风涛万里，梦绕烟霞一壑，老矣甚时闲。不愿酒泉郡，愿入玉门关。





岘山羊叔子，江左管夷吾。勋名掀揭宇宙，金匮侈丹书。两载风寒卧护，一柱狂澜屹立，形势壮陪都。功业笑儿辈，别有大规模。看东归，游凤沼，转鸿枢。不应廊庙人物，犹佩玉麟符。好是茅峰仙客，更与锺山佛子，同日庆垂弧。一饮共千岁，永永辅皇图。





宵旰轸先虑，岭海屈真儒。金城素有奇略，不待至才图。春满洲鹦楼鹤，天付簪山带水，驷马驾轻车。六月正炎热，吾肯缓吾驱。越蓬婆，逾邛，彼穹庐。其能涉我烟瘴，载籍以来无。联络五溪百粤，托柱南方半壁，中外保无虞。了此经营事，归去位钧枢。





行客送行客，况又值新秋。莼乡此去万里，先我上扁舟。三载乌奴聚首，异县乡情对语，乘月几登楼。去去远蜀口，日日望吴头。丹青手，描不就，此离愁。半生萍梗江汉，别恨最绸缪。远水长空一色，风顺波平如掌，雁序际天游。故旧有相问，犹滞剑南州。





序正象古琥，吉叶梦维熊。身随金粟出世，香满小山丛。铁券丹书家世，朱阁青毡步武，名字在尧聪。雕鹗健云翮，聊尔待西风。功名事，书剑里，笑谈中。江涛衮衮如此，天岂老英雄。先我甲庚三日，伴子春秋千岁，何幸举樽同。歌以寿南涧，愿学稼轩翁。





夜永厌银烛，移步下堂坳。秋风昨梦少年，高兴鹄成袍。世上痴儿睡去，历历江山细数，孤鹘啸危巢。地静未容去，门掩不妨敲。转巍阑，低画桶，落寒梢。南楼老子争似，短笛一椽茅。无色界间长啸，不夜城中高卧，随意弄诗嘲。洗要更酌，为我问佳肴。





一段太清境，谁幻出阶坳。不知身住何处，爽气逼霜袍。但见人间一样，似夜又还非夜，栖鸟不安巢。认得在尘世，禁鼓二更敲。最看，来竹底，上梅梢。几家朱户，不如儿女醉蓬茅。谁把琴声三弄，不管骚人幽趣，似向曲中嘲。长啸赋赤壁，有酒更无肴。





一番蓼花雨，几阵桂枝风。杖藜多暇，准拟同醉小山重。底事阮郎清致，苦托休文瘦损，咫尺阻西东。秋色浩如许，岂可欠诗翁。门前事，都莫问，付杯中。纷纷蛮触等耳，富贵大槐宫。何惜振衣而起，相与凭栏一笑，抵掌共谈空。佳客傥不至，推枕卧云松。





簪履盛元幕，领袖属英游。登车揽辔馀事，何止客诸候。看尽巫云岷雪，却妨庐峰湓浦，砥柱赞中流。百叠青山路，一片白苹洲。今日事，风涛上，一虚舟。长江万顷寒碧，犹谓马能浮。况是眼前局面，心腹忧如边角，胜著赖帷筹。谈笑济时了，勋业迈前修。





枣颊上秋色，朔漠寇南来。斧螗蜂猬棼集，腥雾扫难开。细看眼前局面，惊落人间匕箸，砥柱者谁哉。熊虎贾馀勇，弧兔等轻埃。炮雷轰，戈日耀，阵云排。不图风定波息，谈笑静长淮。休诧穿杨妙手，乘早闹蓝抽脚，谁拙又谁才。束起楼兰剑，归钓子陵台。





之子问行役，火伞正当天。酷哉几可炙手，流汗满襟沾。仆仆长亭古道，人在竹舆何似，甑釜受蒸煎。帝悯苍生热，敕下九龙渊。命丰隆，驱屏翳，起蜚廉。神工一炊黍顷，爽气遍垓埏。洗涤山河尘土，转作清凉境界，物类举醒然。稽首谢天赐，伸脚快宵眠。





骤雨送行色，把剑渡长淮。西风咄咄怪事，吹不散烟霾。才是橙黄时候，早似梅边天气，寒意已相催。老子尚顽耐，仆马苦虺。叹平生，身客路，半天涯。飞鸢曾见，底事又重来。回首白云何处，目送孤鸿千里，去影为徘徊。篱菊渐秋色，杜瓮有新醅。





壮志小鹏背，万里欲乘风。马裘敝，老来无复旧游重。楚尾吴头蜀口，三十载间陈迹，衮衮水之东。休说射雕手，且学钓渔翁。奚为者，聊尔耳，此山中。壶觞自引，不妨换羽与移宫。蓬矢桑弧何事，朝菌大椿皆分，识破色俱空。掬润弄明月，长啸倚青松。





昨夜虽三五，宝鉴未纯全。今宵既望，兔魄才是十分圆。又得平滩系缆，冷浸玻璃千顷，表里一壶天。扶惫蓬窗下，拼却夜深眠。想嫦娥，应笑我，鬓苍然。平生修玩，犹记历历旧山川。安得乘槎访斗，问讯广寒宫殿，怅未了尘缘。愿赐长生药，换我骨为仙。







以上李曾伯作品《水调歌头》共35首      

免费
【注释】：