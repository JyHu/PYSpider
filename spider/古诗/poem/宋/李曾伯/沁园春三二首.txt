沁园春三二首
李曾伯
宋
百尺楼头，奇哉此翁，元龙後身。当壮年襟度，百川鲸吸，平生出处，一片鸥轻。冷淡逋梅，淋漓旭草，但见风雷笔下生。荆州幕，觉坐间小异，乃有斯人。牙樯喜色津津。正江影涵秋无点尘。对白苹黄苇，且供诗卷，紫薇红药，却演丝纶。举酒延蟾，倚栏闻雁，应念征人归尚春。君王问，尽不妨细说，万里戎情。





北固台端，南渡後来，无此伟人。自从容佐鼎，光华揽辔，几年中外，属目经纶。万灶炊烟，千艘漕雪，手整江淮如掌平。诗书效，看马腾士饱，酒好兵精。平生。馀事功名。岂管葛诸人能拟伦。暂牙筹游戏，小淹惟月，金瓯注想，便合为霖。沆瀣一襟，风流八咏，秋入诗坛如许清。为公寿，有黄花不老，长伴香名。





大江之西，康庐之阴，壮哉此州。有舳橹千里，旌旗百万，襟喉上国，屏翰中流。弹压鲸波，指麾虎渡，著此商川万斛舟。青毡旧，看崇诗说礼，缓带轻裘。十年泉石优游。久高卧元龙百尺楼。正九重侧席，相期岩弼，一贤砥柱，聊试边筹。了却分弓，归来调鼎，得见茂洪何复忧。谈兵暇，问琵琶歌曲，无恙还不。





大疏归来，小阮适闲，喜同此时。问垂弧历载，几番遥祝，举觞华旦，相会良希。颂以松椿，酌之椒柏，预卜明年百事宜。春犹浅，趁雪晴梅放，且和新诗。公虽厌直兰闱。如正色朝端当宁知。看大廷诸老，争推前席，吾家五祖，自有传衣。暖律初回，要津立上，卿相时来皆可为。祈公寿，与东君不老，南极齐辉。





咄咄衰翁，向羽书中，又过一春。正老怀梦想，扁舟访剡，壮图惭负，万里城并。溟翼之上，冀群空矣，自此阳关无故人。岷江路，忆一番风浪，三月烟尘。美哉乐事良辰。正好趁东门官柳新。且舒晴慷慨，何须感旧，转头解后，未必犹今。问讯南楼，劳还西戌，君为楚歌侬越吟。眉黄近，怕洛涯催出，便有佳音。





鸿禧主人，一闲半年，未尝厌闲。谓有溪可钓，有田可秣，有兰堪佩，有菊堪餐。羽檄秋风，胡笳夜月，多少勋名留汉关。如今且，效樽北海，歌舞东山。门前。咫尺长安。但只恐纶音催禁班。把鹭鬓数茎，更因民白，鸥心一片，犹为君丹。蓝绶儿痴，彩衣家庆，倦羽伶俜江汉还。春光小，看庭苇岁岁，一笑梅间。





弧矢四方，江汉一萍，少年壮游。叹而今老矣，祗宜野服，欲何为者，还著轻裘。匹马萧萧，孤鸾杳杳，城郭重来空白头。西风里，对一番新月，又荻花秋。依然千古荆州。问刘表诸人还在不。向亭前举酒，不堪北顾，船头击楫，忍负中流。远水长天，淡烟衰草，还是当时王粲楼。何如且，倩吴歌楚舞，一洗新愁。





画舸呼风，长剑倚天，壮哉此行。指洞庭彭蠡，遍观吴楚，瞿塘滟，直上峨岷。帝语春温，军声秋肃，手济时屯开泰平。天应是，念蚕丛父老，公为更生。眼看四海无人。今天下英雄惟使君。想驰情忠武，将兴王业，抚膺司马，忍咎吾民。净洗甲兵，归来鼎辅，定使八荒同一云。经营事，比京河形势，更近函秦。





唤麴生来，与常娥约，从太守游。把玉箫声寄，萧关短笛，霓裳曲换，清塞重裘。桂影飘摇，桐阴立尽，多少征人霜满头。油幢暇，不掀髯一笑，辜负中秋。斗杓矗处中州。还有解闻鸡起舞不。看鸣弦中鹄，穿杨电激，飞球戏马，策垂星流。绣帽归军，玳簪环客，薄晚同登庾亮楼。浮生事，是几番玩月，何苦多愁。





极目江涛，不有人焉，其能国乎。伟故家风烈，激扬手段，平生践履，精密工夫。冰漕功成，月卿召入，小却犹当登从涂。斯行也，非纪网省闼，定引京都。猗欤。愿疾其驱。弹指顷暑收秋又初。向玉阶芳寸，亲承温问，金成十二，细述嘉谟。苕船边，藕花香里，念人在洞庭青草湖。它年事，约携东老酒，附洛英图。





嗟矍铄翁，对婵娟月，怀汗漫游。怅江湖幸有，季鹰鲈脍，田园忍负，晏子弧裘。丹桂开时，青苹渺处，家在三吴天尽头。庭皋静，又一番叶落，天下皆秋。少年弓剑边州。惊转首黄粱还梦不。叹悠悠千载，关山无恙，滔滔一水，岁月俱流。镜老菱花，笳悲庐叶，新雁数行人倚楼。君知否，把眉峰蹙破，岂为身愁。





今代清流，北斗以南，文昌一星。对露门进读，銮坡演翰，琐闱批敕，宝牒成文。笔下权衡，胸中律度，礼乐人才俱讨论。鸳行里，羡才高片玉，辉映条冰。几年简在吾君。便须把诗书开太平。笑诸公炙手，昔成何事，一贤冷眼，今独修名。花底退朝，槐边听制，一武商岩霖雨新。金举，对春风九十，岁岁平分。





揽秀岷峨，著鞭江淮，诸公所奇。对塞垣烟淡，相随弓剑，城楼月落，几共灯棋。驿柳摇黄，溪桃涨绿，稳趁春风度玉墀。亨衢去，看紫薇红药，太乙青藜。孤山若放梅时。莫忘却扬州曾有诗。怅英游难驻，堪怜只影，中年易感，祗付双眉。珍重交情，勉旃时用，回首岫云从此归。能相忆，有好音遗我，在水之湄。





老子家山，近古苏州，有监本呆。叹长途荷担，斯宜已矣，急湍鼓，岂不危哉。我爱陶潜，休官彭泽，为三径荒芜归去来。君恩重，奈边戈未偃，阃毂犹推。东南休运将回。幸天日清明公道开。把孤忠自许，我心匪石，一真难灭，人口如碑。青眼旧交，黑头新贵。快九万里风鹏背培。诗筒寄，正多情未已，聊解君颐。





漫浪江头，三听秋砧，一登故台。望烟芜莽苍，令人目断，风樯掀舞，何日眉开。把酒新亭，围棋别墅，老气当时何壮哉。江东事，百年无恙，全是时才。纷然竞付轻埃。还水绕赏心东向淮。叹阿奴侪悲，因人碌碌，乃翁材略，馀地恢恢。凤阙天高，鹭洲潮落，约取白鸥归去来。阑干外，英雄陈迹，一琼杯。





目断长空，手拍危栏，高兴酒浓。拟招呼短艇，追陪飞盖，一餐湘菊，共赋芙蓉。雁字沈秋，鸦林噪晚，几阵萧萧雨更风。空凝伫，不如一鹤，随意西东。堪嗟乐事难逢。愧元伯、巨卿千里从。望文星聚彩，交辉吴分，天飙吹翅，独隔蓬。野墅荒烟，败荷衰草，人在可怜憔悴中。还相念，愿持觥薄罚，别许从容。





绮阁香销，玉砌梦残，凄凉旧台。对御沟红叶，一番木落，宫墙黄菊，几度花开。水溯岷源，山联吴会，目送征鸿安往哉。都休问，六朝人物，谁拙谁才。平生衮衮烟尘。记匹马当年荆蜀淮。叹雕零殆尽，词源已竭，消磨未去，酒量犹恢。八跪蟹肥，四腮鲈美，客有可人招不来。油幢暇，凭栏一笑，相与传杯。





秋岂悲人，人不悲秋，比春更浓。有蕙兰风度，尚存芳菊，牡丹之献，犹在芙蓉。举蟹持醪，得鲈作，晋宋间人有此风。休轻笑，彼柴桑傲吏，龌龊篱东。携壶与客还逢。愿时许先生杖履从。叹尘踪如寄，鸥凫江海，性真聊适，蜩蒿蓬。刮眼青天，惊心黄叶，立尽梧桐月正中。凄然久，看物情终竟，不似春容。





麴生来言，素娥寄声，偶阆苑游。问去年今夕，逢余桂岭，前年今夕，见子菟裘。何事尘劳，启人厌倦，痴兔老蟾因缩头。宜珍重，要相期後会，直待来秋。休休。莫舞凉州。岂巫女风姨相妒不。枉停歌准拟，冰轮东上，持杯顾恋，银汉西流。一笑天悭，四并时少，应负珠帘十二楼。呼蕉叶，且与生酹古，排遣牢愁。





水北洛南，未尝无人，不同者时。赖交情兰臭，绸缪相好，宦情云薄，得失何知。夜观论兵，春原吊古，慷慨事功千载期。萧如也，料行囊如水，只有新诗。归兮。归去来兮。我亦办征帆非晚归。正姑苏台畔，米廉酒好，吴松江上，莼嫩鱼肥。我住孤村，相连一水，载月不妨时过之。长亭路，又何须回首，折柳依依。





天目山房，洪崖老仙，亲授一灯。自檄草参筹，宾筵领袖，鼎梅助味，省闼权衡。华国文章，立朝风力，犹有老成人典刑。如公样，盍夜趋宣室，昼对延英。乘轺惠我湘民。作翼轸中间一福星。正千飕漕玉，张颐西峤，单车把绣，将指南闽。过阙留中，历阶而上，方值汉朝更化新。南中事，若君王问及，老弗能胜。





天下奇观，江浮两山，地雄一州。对晴烟抹翠，怒涛翻雪，离离塞草，拍拍风舟。春去春来，潮生潮落，几度斜阳人倚楼。堪怜处，怅英雄白发，空敝貂裘。淮头。虏尚虔刘。谁为把中原一战收。问只今人物，岂无安石，且容老子，还访浮丘。鸥鹭眠沙，渔樵唱晚，不管人间半点愁。危栏外，渺沧波无极，去去归休。





天下中庸，千载一灯，传之自公。有涵洪雅量，陂澄千顷，坚凝定力，壁立孤峰。佐鼎调梅，参帷借箸，略试斯文经济功。听淮鹤，暂素丝揽辔，玉帐分弓。朝来鼓角声雄。庆元帅新除初度逢。任西风局面，人皆洞，福星堂上，我独从容。草檄传燕，开门释蔡，了却中原公衮东。归廊庙，把格天勋业，与宋无穷。





晚出千林，中立三秋，清哉此花。自鹫峰移下，碎成玉屑，蟾宫分到，缀作金葩。粟许来微，薰天声价，较楚蕙庾梅还韵些。真奇处，但餐沆瀣，不染繁华。酒边一笑婆娑。疑香醉山中尊者家。怅尘埃俗状，强颜羞对，风骚墨客，乐事堪夸。月照才清，露浓尤馥，饮待夜深应更佳。姑容我，胆瓶斜插，卧看窗纱。





万里戌边，八载去家，始遂一归。怅中年早历，虎头兵幕，平生屡建，豹尾神旗。岂得闲身，毋庸多议，感荷九重渊听知。当时事，似狂澜欲倒，孰障东之。天教狂虏灰飞。更莫问儿郎存血衣。把雪裘霜帽，绝交楚徼，雨蓑风笠，投老吴矶。径与松荒，人同鹤在，交友晓天星样稀。从今去，共麴生相约，愿乐清时。





我爱临川，簪绂丛林，有宅一区。记谢墩名字，百年犹在，平泉孙子，三世重居。皂盖新营，青毡旧识，此复古春秋宜大书。奇哉事，信当时种子，下到工夫。笑渠。驷马门闾。是几往过之凡几墟。喜尚存遗爱，甘棠在在，无穷生意，茂草如如。载酒寻盟，论诗结社，想田可秫兮园可蔬。应须念，古亭乔木，无恙还无。





形胜风流，乐事良辰，一时四并。正榆更新火，觞浮曲水，那堪上巳，又是清明。赤壁功名，东坡文字，俯仰人间无古今。诗书帅，对烽烟静昼，俎豆添春。水边天气催人。便须认杨花雪样生。慨英风满席，思旌绵上，清谈束阁，肯记兰亭。安得长绳，高悬碧落，系住画檐红日阴。柔桑外，听鸣鸠唤雨，全胜流莺。





轩冕傥来，功名杯水，行藏依楼。把方略评梅，工夫课柳，精神伴鹤，谈笑盟鸥。草檄寻樵，移文问钓，任江上东南风未休。君知否，问如今绿野，胜似青油。从伊万户封留。算得似团栾歌笑不。怕魏阙兴思，高车驷马，江湖难著，缓带轻裘。雪意何如，新醪熟未，乐事良辰聊献酬。从今去，更八千椿算，才一春秋。





雪山有缘，白首重来，信不偶然。怅怆凄未洗，平戎何策，英灵不绝，赖蜀多贤。耆旧二三，甲兵百万，力障狂澜回巨川。秋声静，共巍楼把酒，自足筹边。何人为我盏天。焉用此客星留井躔。正柴桑栗里，稻肥蟹健，松江笠泽，莼美鲈鲜。百计求闲，一归未得，便得归闲能几年。持公赋，待後堂新唱，夸语彭宣。





一种孤，四出清芬，半秋始花。只些儿肌骨，才逾一芥，许多韵度，迥压群葩。得雨相催，随风所到，较七里山樊尤远些。纷纷辈，笑渠侬桃李，徒竞春华。试容老子婆娑。恍身在广寒仙子家。任殷勤唤酒，恣从君赏，徘徊待月，剩向人夸。我有家林，旧栽岩壑，得归去相延方是佳。姑先约，拼共横船玉，教堕巾纱。





雨抹晴妆，修眉镜清，寸碧翠浓。对蒹葭尽处，丛丛烟树，池塘侧畔，面面芙蓉。千百栖乌，两三过雁，时有婆娑一笛风。斜阳里，更青帘半卷，在小桥东。佳人何日重逢。问还肯扁舟载酒从。笑平生劲概，寸心如铁，中年老态，两鬓成蓬。荷锸栽蔬，腰镰刈稻，且寄西郊图画中。空回首，望五湖鸥鹭，心事容容。





紫金山前，铁骑围中，惟公尚知。怅当时卯角，鱼犹同队，如今缟鬓，鸥已忘机。故垒荒榛，群贤拱木，畴记官军夜战时。不图见，独岁寒不改，老气犹奇。嗟哉月驶舟移。四十载光阴昨梦非。叹荷薪弗克，祗惭弓冶，扃柴却扫，绝望簪圭。菌短椿长，微鹏巨，天分当然何足疑。闻公里，有溪堪钓，盍亦云归。







以上李曾伯作品《沁园春》共32首      


【注释】：