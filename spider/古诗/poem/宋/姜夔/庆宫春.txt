庆宫春
姜夔
宋
双浆莼波，一蓑松雨，暮愁渐满空阔。

呼我盟鸥，翩翩欲下，背人还过木末。

那回归去，荡云雪，孤舟夜发。

伤心重见，依约眉山，黛痕低压。



采香径里春寒，老子婆娑，自歌谁答。

垂虹西望，飘然引去，此兴平生难遏。

酒醒波远，政凝想、明素袜。

如今安在，唯有栏杆，伴人一霎。


【注释】：
原序：绍熙辛亥除夕，予别石湖归吴兴，雪后夜过垂虹，尝赋诗云：「笠泽茫茫雁影微，玉峰重叠护云衣；长桥寂寞春寒夜，只有诗人一舸归。」后五年冬，复与俞商卿、张平甫、（音xian1）朴翁自封禺同载诣梁溪，道经吴松，山寒天迥，云浪四合，中夕相呼步垂虹，星斗下垂，错杂渔火，朔吹凛凛，卮酒不能支，朴翁以衾自缠，犹相与行吟，因赋此阕，盖过旬涂稿乃定。朴翁咎予无益，然意所耽不能自已也。平甫、商卿、朴翁皆工于诗，所出奇诡，予亦强追逐之。此行既归，各得五十馀解。